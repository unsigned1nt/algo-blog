---
date: '2026-01-05T23:22:31+01:00'
draft: false
title: 'Codeforces 1809F'
---

<!--more-->

link do zadania: https://codeforces.com/contest/1809/problem/F

## Treść

\(N\) miast (oznaczonych \({1, 2, \dots, n}\)) znajduje się na pewnym okręgu
w tej kolejności. Z miasta \(i\) możemy przedostać się do \((i+1)\)-wszego 
(gdzie dla \(n\) jako kolejne przyjmujemy miasto \(1\)).

Niech \(f(i)\) oznacza minimalny koszt podróży wokół okręgu, 
jeśli zaczynamy w mieście \(i\). Dla każdego \(i\) chcemy znaleźć wartość \(f(i)\).

Poruszanie się wymaga paliwa, a nasz pojazd ma \(k\)-litrowy zbiornik 
(więcej nie zmieścimy w danej jednostce czasu). 
W mieście \(i\) koszt \(1 l\) paliwa wynosi \(b_i\) 
(zauważ, że \(b_i\) przyjmuje bardzo specyficzne wartości). 
Wiemy też, że odległość z miasta \(i\) do kolejnego wynosi \(a_i\).

## Limity

W liczbach całkowitych:
- \(1 \leq t \leq 10^{4}\) (liczba przypadków do rozpatrzenia)
- \(3 \leq n \leq 2 \cdot 10^{5}\) (liczba miast)
- \(1 \leq k \leq 10^{9}\) (maksymalna pojemność zbiornika)
- \(1 \leq a_i \leq k\) (odległość do następnego miasta)
- \(1 \leq b_i \leq 2\) (koszt zakupu paliwa w mieście)
- \(\sum n \leq 2 \cdot 10^{5}\)

## Rozwiązanie

Pierwszym typowym w takich zadaniach pomysłem jest "rozwinięcie" okrągu w prostą.
Wtedy każdy indeks będzie miał dwie kopie. Dokładniej: \(i\) oraz \(i+n\) 
odpowiadają temu samemu miastu.
Wtedy dla dowolnego początku \(l\), przedział \([l, l+n-1]\) będzie podróżą po okręgu.

### Brute force

Symulujemy proces podróży dla każdego \(i\). 
Możemy zastosować podobny trick jak w zadaniu 
[CF 1238G Adilbek and the Watering System](https://codeforces.com/contest/1238/problem/G). 
W każdym momencie czasu trzymamy najlepsze \(k\) litrów paliwa, które mogliśmy kupić. 
Będziemy dodawać nowe i wyrzucać to najdroższe.
Przy przejściu z miasta \(i\) do kolejnego dokonujemy "zakupu" najtańszych \(a_i\) paliwa, 
które zapamiętaliśmy.

Warto dodać, że w takim rozwiązaniu nie wykorzystujemy (możemy, nie musimy) 
założenia o \(b_i \in \{1, 2\}\).
Możemy użyć mapy (potrzebujemy \(\textit{min}\) oraz \(\textit{max}\), można też użyć dwustronnej
kolejki priorytetowej), wtedy dla każdego początku \(l\)
złożoność czasowa wyniesie \(\mathcal{O}(n \cdot log_{2}(n))\). Zatem mamy \(\mathcal{O}(n^{2} \cdot log_{2}(n))\).

### Brute force, ale sprytniejszy

Spróbujmy wykorzystać dodatkowe założenie, które ominęliśmy w poprzednim podejściu. 

Po pierwsze, zauważmy, że \(\textit{koszt podróży} \geq \sum_{i=1}^{n} a_i\). 
Zatem możemy od razu dodać taką wartość do wyniku, a koszty \(b_i\) zmniejszyć o \(1\), 
uzyskując odpowiednio \(\{0, 1\}\).
Czyli teraz płacimy tylko w miastach o pierwotnych koszcie \(2\), a w pozostałych paliwo
dostajemy "za darmo".

Kiedy coś jest darmowe, oczywistym jest, że chcemy to brać, ba, weźmiemy ile się tylko da.
Ta mądrość życiowa przejawia się też w zadaniu, więc w miastach typu \(0\) będziemy brać maksymalnie
dużo paliwa. W miastach typu \(1\) weźmiemy zupełne minimum - tylko tyle, aby dojechać do następnego.
(Nie chcemy przecież sytuacji, gdzie zostało nam jakieś paliwo, za które musieliśmy zapłacić, 
gdy w nowym mieście możemy je mieć za darmo.)

Stąd intuicja, żeby dla każdego miasta wyznaczyć ostatnie miasto typu \(0\), które pojawia się przed nim.
W nim kupimy dokładnie tyle, minimum z tego, ile będziemy potrzebować na dalszą podróż i \(k\) 
(wliczyliśmy to do wyniku na samym początku). Teraz "łańcuch" (\(1\) \(\cdot\) miasto typu \(0\), \(x\) \(\cdot\) miasto typu \(1\))
miast będzie zużywał to paliwo, w pewnym momencie się ono wyczerpie (lub będzie go niewystarczająco) 
i dokonamy normalnego zakupu.

Wszystko możemy zrobić dla pojedynczego \(l\) w \(\mathcal{O}(n)\), powtarzamy \(n\) razy, stąd \(\mathcal{O}(n^2)\).

### Wzorcówka

Zamiast brutalnie symulować proces dla każdego miasta, zauważmy, że duży fragment podróży
jest wspólny dla początków w \(i+1\) oraz w \(i\) (idziemy w tył). 

Zatem spróbujmy wykorzystać brutalne policzenie wyniku dla \(l=1\) i "indukcyjnie" zamieniać
go w wynik dla \(l=2, 3, \dots, n\) w czasie \(\mathcal{O}(\textit{szybko})\). 

Intuicyjne jest utrzymywanie przedziału \([l, r]\) i przesuwanie obu końców o \(1\) w prawo.
Takie przesunięcie może utworzyć nowy łańcuch lub przeciąć stary.

Ogólnie, miasto \(i\) ma dwa różne możliwe koszty: \(c_{0, i}\) (z wpływem poprzedzającego \(i\) miasta typu \(0\)) 
oraz \(c_{1, i}\) (bez tego wpływu). 

Zauważmy, że dodanie miasta na koniec (przedłużanie istniejącego łańcucha lub tworzenie nowego) są proste.
Pozostaje rozwiązać problem aktualizowania łańcucha, który przecinamy poprzez przesunięcie \(l\).

Ale i to jest proste i szybkie, ponieważ sumarycznie miast w łańcuchach jest \(\mathcal{O}(n)\).
Możemy robić "two-pointers", gdzie zamieniamy wyniki miast z \(c_{0, i}\) na \(c_{1, i}\) na początku przedziału.

Zatem końcowa złożoność to amortyzowane \(\mathcal{O}(n)\).

moje rozwiązanie: https://codeforces.com/contest/1809/submission/356549648

### Refleksja nad zadaniem

Warto zastanowić się, jak rozwiązać zadanie przy innych ograniczeniach, 
przykładowo dla \(k=\infty\) i dowolnych \(b_i \in \mathbb{Z}_{+}\).
Również ciekawa jest mocniejsza wersja oryginalnego zadania dla dowolnych \(b_i \in \mathbb{Z}\).